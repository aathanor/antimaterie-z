---
title: A se anula
date: 2025-05-08
author: TRU
---
Fiind autoritatea noastră supremă de judecată, Curtea Constituțională trebuie să anuleze alegerile din 4 mai 2025. Ele au fost ciștigate, din nou, de un anti-democrat, tot cu voturile alegătorilor pro-ruși sau manipulați de ruși.
Dacă ai anulat, acum 6 luni, alegerile cîștigate de un extremist anti-european, pro-rus, votat de pleava învîrtită de ruși, nu poți valida, după 6 luni, alegerile cîștigate de un extremist, anti-euorpean, pro-rus, votat de pleava învîrtită de ruși. Validînd, alegerile din 4 mai 2025, CCR ar valida, implicit, alegerile pe care le-a anulat in 2024.

Sau, poate, intre timp, influența rusă a dispărut, îngrozită de replica vînjoasă a CCR, la prima ei apariție?

Daca alegerile din 4 mai 2025 mai sînt validate și declarate corecte, asta înseamnă că alegătorii au votat la fel de anti-democratic (ba chiar în proporție dublă) si fără amestec rusesc. Ceea ce duce la doua concluzii: fie 1)  amestecul rusesc din 2024 n-a existat dar această constatare ar atrage prăbușirea sistemului, ceea ce nu e permis, fie 2) amestecul rusesc trebuie înțeles ca o infecție care are nevoie de un singur contact pentru a se propaga la nesfîrșit, cucerind noi mase de imbecili, idioți, deplorables etc.
 
Ar rezulta, mai departe, că o mare parte a alegătorilor sînt infectați pe termen lung și că epidemia se întinde. Prin urmare, alegătorii contaminați trebuie ținuți în carantină,  la distanța de procesul electoral și de opinia publică sănătoasă. Experienta COVID e  de mare ajutor.
Dată fiind situația, nu mai trebuie organizate alegeri. Ele trebuie înlocuite cu teste de sănătate civică și morală care  vor tria si vor aduce la urne doar alegătorii curați care au semnat că votează unul din partidele sau candidații de pe lista sigură, in prealabil aprobată.
 
Așadar, CCR e datoare să anuleze alegerile și să inaugureze o democrație imună. Dacă nu o face, asta duce la concluzia că decizia de anulare din 2024 a fost o eroare și, mai grav, o manevra ilegala. Sau la bănuiala că, în 2024, sistemul a fost luat prin surprindere, pe cînd, acum, în 2025, s-a repliat și poate organiza un tur 2 cîștigător. Sau că, dimpotrivă, statul român a tras singurul cartuș de pe țeavă si, acum, nu mai poate interveni fără să se așeze, singur, la dreapta lui Stalin.

Consecvența și coerența cerute de rigorile statului de drept trimit la o nouă decizie de anulare a alegerilor prezidențiale. Argumentele decurg din chiar hotărîrile anterioare ale Curții, din dorința cetățenilor cu IQ superior și din inima opțiunii noastre Europene. 
 
