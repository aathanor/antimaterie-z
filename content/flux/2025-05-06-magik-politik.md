---
title: Magik Politik
date: 2025-05-06
author: Florin Cojocariu
---
Problema nu e în mod particular românească ci una a vremurilor. Dintr-o combinație de cauze politicienii de pretutindeni au ajuns azi să creadă că singurul lucru care contează pentru a rămâne la putere e comunicarea publică. Indiferent de ce faci, de rezultatul deciziilor tale, realitatea poate fi ascunsă de vorbe. La o privire mai atentă, e o formă bizară de gândire magică.


Ideea că poți păcăli cu minciuni sfruntate sute de milioane de oameni, la fel cum faci cu copii mici, e cel puțin curioasă. Credința că nu contează _cum stau_ lucrurile ci felul în care _vorbim noi despre ele_, împreună cu convingerea că poporul e prostovan și ignorant, poate fi direct observată în acțiunea puterii politice din întreaga Europă "civilizată" în ultimii 10 ani.

Rezultatul direct e un șir nesfârșit de minciuni de stat care au alterat profund o convenție implicită între politicieni și electorat, fundamentul democrațiilor moderne: în chestiunile grave, adevărul e important și cei care conduc îl spun celor conduși. Pentru că facem alegeri odată la 4-5 ani și nu vă putem da jos de-acolo între timp, e important  să ne consultați informal pentru orice decizie importantă. A spune public adevărul e acest mod de consultare. Reacția poate fi neplăcută și ostilă, dar ea în sine încapsulează voința populară vis a vis de criza în cauză, e singura buclă de feedback real între electorat și cei aleși _între alegeri_. E un lucru acceptat tacit că, indiferent de reacția populară, adevărul e mai degrabă un liant între politician și electorat decât o cauză de ruptură. Sigur, costuri politice mari pot urma dar ele sunt, de obicei, justificate de ceea ce sunt de obicei decizii proaste sau catastrofale. Realitatea e că niciodată unui politician într-o funcție de decizie nu i s-a cerut demisia pentru că a spus adevărul.

Un exemplu recent: ieșirea lui Băsescu, acum exact 15 ani, pe când era președinte, să anunțe că din cauza crizei economice globale urmează tăieri de pensii și salarii. Dacă ne amintim, situația a fost rezultatul direct al felului în care Tăriceanu a gestionat în 2008 primele semne ale crizei: ignorându-le complet și terminând anul cu cea mai mare creștere economică recentă cu un deficit enorm. În iunie 2010 Băsescu a iești public și a spus:

> "In sedinta de Guvern de miercuri probabil ca se va adopta o hotarare. Nu este o reteta usoara, dar este necesara, pentru ca in momentul de fata lucreaza maxim trei milioane de oameni - economia reala e cea care s-a restructurat puternic in 2009. Ea a reactionat corect la criza! Cel care nu a reactionat corect la criza este Statul!" [...] "Statul arata asa ca un om foarte gras care s-a catarat in spatele cuiva subtirel, iar asta e economia!"

Adversarii lui Băsescu au exploatat la maxim momentul și se spune că PDL e cel care a decontat electoral episodul. Eu nu sunt deloc sigur de asta, la vremea respectivă era mai ușor pentru PDL să se ascundă în spatele deciziilor impopulare ale lui Băsescu decât să se confrunte cu propriile erori. Realitatea simplă e alta, cu toată presiunea enormă pusă de adversari a doua suspendare a eșuat din lipsă de cvorum. Electoratul nu a sancționat finalmente onestitatea brutală a lui Băsescu. Cum a rămas Băsescu în mintea noastră după ce și-a încheiat cel de-al doilea mandat e altă discuție. Atât cât înțelegem azi, la presiunile Elenei Udrea, Băsescu a mințit public atunci când a acuzat conducerea PDL de fraudă la vot și a declarat emfaticul "Adio PDL!". Episodul în sine a fost catastrofal pentru toată lumea: Băsescu a ajuns să se izoleze nu numai de electorat dar și față de clasa politică care-l sprijinise până atunci dar chiar și față de aliații externi strategici, prin decizia lui de a înființa PMP și a o pune pe Udrea candidat la prezidențiale. PDL a fost împins atunci spre irelevanță și în dizolvarea voluntară în PNL poate fi găsită sursa primară a majorității relelor politice care ne bântuie de atunci.

Cazul Băsescu e instructiv și pentru că arată în ce fel minciuna sistematică e fatală politicienilor dar și pentru că el pare să fi fost ultimul mare politician care a priceput asta: în mod sistematic Băsescu, până la episodul în care Udrea îi captează voința și intelectul, avea un mod deliberat de a spune brutal adevărul. E ceea ce l-a făcut popular.

După 2010 lucrurile au degenerat rapid in materie de onestitate pretutindeni în lume și un nou model e instaurat definitiv de COVID în 2020: noi politicienii deținem adevărul, voi sunteți proști și trebuie să vă supuneți. Reacția brutală a autorităților în epidemie în fața oricărui dubiu popular, scala enormă și efortul depus pentru a minți sistematic și a crea de-a dreptul o versiune alternativă a realității dar mai ales faptul că nu există încă nici o consecință legală pentru cei care atunci au încălcat legea cu entuziasm, au consfințit un nou model de guvernare paternalist în care poporul e compus din copii mici care nu știu pe ce lume trăiesc iar puterea e compusă din experți care stăpânesc Știința și decid prin asta ce e mai bine pentru toți.

A spune adevărul nu e numai irelevant ci chiar periculos! Nu spui unui copil de 3 ani adevărul despre epidemii, crize și șomaj! 


