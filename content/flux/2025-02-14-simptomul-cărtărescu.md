---
title: Simptomul Cărtărescu
date: 2025-02-14
author: TRU
---
Peter Gabriel, cu vocea căruia am trecut prin facultate acum aproape 40 de ani, are 75 de ani. Sigur, pentru mine (și prietenii de pe vremuri) "Selling England By The Pound" are aproape aceeași magie și emoție ca atunci. Doar că lumea s-a mai schimbat între timp. Ana Blandiana are 82 de ani, un pic mai tinerică decât mama, Dumnezeu să le țină pe amândouă! Angus Young, care mă trezea în fiecare dimineață pe la 7:30 în anul 1 de facultate, are doar 69 de ani. The 69s is the new 20s! Eu însumi, deși încă nu-mi vine să cred, mă apropii de 60. Îmbătrânirea nu e lucru ușor de integrat pentru nimeni, mai ales că modernitatea ne tot vinde o iluzorie tinerețe fără de bătrânețe. Dureri de tot felul, boli, sentimentul că trupul ți se spulberă ca un castel de nisip în bătaia valurilor. Modernul a pierdut cu totul sensul îmnbătrânirii și l-a transformat într-un dușman de moarte, dacă mi-e îngăduită gluma. Eu cred că exista o înțelepciune tradițională care spunea că, odată cu vârsta, privirea trebuie să se întoarcă spre interior, că pretențiile adresate lumii trebuie să scadă odată cu ideea că putem controla mare lucru.
