---
title: Democrația creștină
date: 2025-02-20
author: Florin Cojocariu
---
Democrația modernă nu e o moștenire grecească ci una creștină. Dumnezeu s-a făcut om și a făcut nenumărate minuni; dacă poți schimba apa în vin, pune pe picioare paraliticii și învia morții, e destul de limpede ce fel de putere ai. Cu toate astea niciodată în Evanghelii nu vedem o singură confruntare cu un punct de vedere opus în care să fie *impusă* o soluție. Întotdeauna omul, oricine e el, e liber să aleagă; când nu pricepe, o pildă vine în ajutor; când alege greșit, iertarea e aproape. 

Dar după standardul grecesc, lucrurile nu stăteau tocmai așa și Socrate e cea mai bună dovadă. Înainte de Cristos, a gândi altfel decât turma era fatal. După Cristos, a gândi altfel decât turma e esențial.

