---
title: Mai multă Europă cu mai puțini europeni!
date: 2025-10-07
author: TRU
---
Pentru cine n-are experiența directă a Occidentului sau e complet scufundat în telefon, lucrurile merg bine. Sigur, lumea are problemele ei dar boala e departe de România – țara unui neam stabil și întreg la minte. Nu avem cum să ne molipsim. Nu avem de ce să ne ferim.

Dar ce se întîmplă în Occident? Se întîmplă ceva ce nu seamănă cu o criză de nebunie ci e o criză de nebunie reală, medicală și totală.

Luat din scurt de o minoritate asurzitoare, mîndră și selectă, Occidentul a decis să se auto-distrugă. Să renunțe la el însuși, să-și concedieze cultura și să adopte, în masă, străini, în timp ce îi reduce la tăcere pe cei ce se împotrivesc. Asta se întîmplă cu Occidentul, în Occident. Asta e singura știre importantă a vremurilor noastre și tot asta e singura operă la care lucrează, și pe față și în ascuns, liderii statelor Occidentale.

Mai mult, toate aceste operații țicnite se desfășoară entuziast, în ritmuri sărbătorești, cu optimism militant și veselie devastatoare. Tăvălugul care zdrobește, populații, tradiții de viață, logică, bun simț, libertate și democrație  e împodobit cu lozinci înălțătoare și drapele de colorit pre-școlar.

![](/images/uploads/foto.jpg "Londra – Gara Victoria – octombrie 2025")

Propunerea e clară și finală: Will trade racists for refugees / Dăm la schimb rasiști pe refugiați.

Unde rasiști sînt băștinașii rebeli iar refugiat e oricine vine de oriunde, prin granițele desființate de onor-guvernele alese de băștinași. Fotografia de mai sus conține o nobilă invitație la război civil. Pasul următor e ușor de ghicit: dacă rasiștii refuză să plece sau să tacă, ei trebuie eliminați. Revoluția trebuie să aibă loc, țara e prea mică pentru țărănimea retrogradă dar suficient de mare pentru invazia curtată de elite. În orice caz, evreii sînt primii pe lista suspecților și a nedoriților.

Sigur, după 2000 de ani de hîrjoneală de-a pogromul și Holocaustul e un pic plicticos dar merită. Oceane de demonstranți cred și ne spun că fără evrei și fără jugul universal evreiesc Palestina va fi liberă și restul lumii ca ea.  

Deodată, sute și sute de mii de oameni sufocați de grija palestinienilor și îngroziți de bestialitatea evreilor, nu mai pot trăi, trebuie să demonstreze și să distrugă sau să ocupe gări, aeroporturi, șosele, universități, magazine, piețe publice, în Italia, în Anglia, Germania și Franța (nu la Vaslui dar vom vedea că asta nu spune mare lucru).

Mulțimi educate, violente, revoltate, cerînd ce? Mai întîi, trebuie spus altceva. Orice ar cere și orice ar face aceste armate virtuoase cu barosul în mînă, riscurile sînt minime, dacă nu inexistente: în cel mai rău caz, cîteva ore la secția de poliție, urmate de extazul martiriului în fața colegilor și în deplina admirație a presei (așa cum se știe, controlată de evrei și programată, deci, să tragă 24 de ore din 24 în evrei).

De la înălțimea acestui curaj nebun, protestatarii (care n-ar călca la mai puțin de 1000 km distanță de linia frontului ucrainian) cer ceva înduioșător de lipsit de sens și înspăimîntător de ignorant: un stat palestinian liber. Recunoașterea unui stat care nu există dar ar trebui înființat pe nu se știe ce teritoriu, cu ce populație, în numele cărei națiuni (palestineinii nu au o definiție clară), cu ce lege de bază, cu ce conducere și, în orice caz, fără obligația de a renunța la teza sfîntă a anihilării statului Israel.

Coada la prostie agresivă născătoare de state și națiuni nu e o șotie spontană. Infrastructura e formidabilă. Ea pune laolaltă tot ce mișcă și are influență în școli, acasă și la locul de muncă: sindicate, profesori, actori, ziariști, muzicieni, sportivi, cavaleri ai net-ului și, înainte de toate, lideri politici. Căci asaltul din stradă a mers de mînă cu înghesuiala Primilor Miniștri occidentali la declarații solemne de recunoaștere a statului palestinian.

Așadar, aceiași oameni care susțin că sînt stîlpii legii, eticii și democrației europene anunță, fără să clipească, recunoașterea unui stat care deține zeci de ostateci, îngropați de doi ani în tuneluri subterane. Occidentul omologhează între partenerii lui egali un teritoriu-penitenciar secret, controlat de ucigașii profesioniști ai Hamas.

Prin urmare, data viitoare cînd mai vorbiți de stat de drept, valori europene, ”rules based order” și alte fantome dresate, o singură rugăminte: a se scuti!

La atîta furie de stradă și țîfnă moralistă, s-ar putea crede că baza e solidă. Că argumentele sînt clare și de necontestat. În realitatea care n-are voie să se arate, argumentele acestor farseuri sînt scose dintr-un basm care batjocorește logica și scuipă pe bunul simț.

Basmul spune ceva la fel de idiot ca explicațiile unui dement convins că marțienii îi pun uraniu în supă. Pe scurt și pe bune: Israelul ucide copii, înfometează femei însărcinate și nu se mai poate opri din genocid! Torentul de minciuni grotești, imagini și mărturii false, lansat de Hamas e, zilnic, înghițit, de presa independentă și scuipat în toate zările.

Nu e clar, totuși, de ce anume evreii țin, cu tot dinadinsul, să se plaseze între marii criminali ai istoriei. N-are sens și tocmai asta dovedește că evreii sînt vinovați. Căci, așa cum ne învață oameni excelent instruiți în istoria secretă a lumii, nu trebuie să mai dăm crezare logicii și bunului simț. În realitate, 2+2 au făcut, dintotdeauna, 5. Ideea cu 2+2=4 e o conspirație. Asta ne ajută să înțelegem că, da, evreii au fabricat Holocaustul și 11 septembrie, au înscenat masacrul din 7 octombrie 2023 și l-au asasinat pe Charlie Kirk. Nu e clar?

Ba da. E infernal de clar că ignoranța, frustrările și cererea constantă de pîrghii răsturnătoare de Univers, au fost, mereu, un excelent conducător de nebunie colectivă. O regulă psiho-istorică umană, viguroasă și nenorocită spune că, aproape întotdeauna, marile orori și răfuieli sîngeroase au pornit din auzite. Mulțimile nu se formatează singure și nu se apucă din senin să renunțe la rațiunea minimă, pentru a gîndi delirant, în imagini și emoții.

Cineva trebuie să facă serviciul de încărcare simbolică și să transmită direcția de deplasare spre justiție, virtute și eroism. Astăzi, asta înseamnă că mulțimile au fost formatate de un complex care pune laolaltă interesele stîngii, ale elitelor media-academice și ale guvernelor care fac oligarhia europeană. Toate pivotînd în jurul Islamului și în trena migrației nelimitate din lumea a treia. Interesul de bază ale acestei alianțe producătoare de febre și spaime e conservarea puterii, în condițiile în care palmaresul guvernărilor și ideilor ”progresiste” e dezastruos, de la un cap la altul al Europei, și trebuie mascat, prin mobilizarea de masă în spatele unei obsesii.

Cu obsesia colectivă și cu valul de propagandă anti-evreiască, totul e motivat sau iertat și tot ce e eșec de guvernare se duce în planul doi: politica externă stupidă, căderea statului social, ruina economiilor, falimentul maniei ecologice, cenzura, intoleranța, dominația ideii unice și abolirea răspunderii democratice în fața propriilor alegători. Israelul își face, încă o dată, datoria. Sîntem scutiți de înțelegere și de luciditate pentru că sîntem teribil de ocupați: ne luptăm cu barbaria evreiască, eliberăm oprimații și lărgim harta umanității fericite.

La fel ca schimbarea climatică, evreii au darul miraculos de a explica orice, oriunde și oricînd. E prea cald, prea rece, prea ploios sau secetos? De vină e schimbarea climatică! Ne-a lovit comunismul, ne gîtuie capitalismul, ne omoară băncile? De vină sînt evreii! De altfel, absolut tot ce nu ne place e inventat de ei: stînga și dreapta, relativismul, umanismul, modernismul și tot așa, cu excepția roții și a focului. Și, desigur, nu trebuie uitat: evreii l-au ucis pe Isus (exact cînd Pilat era plecat în permisie)

Din toate aceste bazaconii înălțate la rang de știință supremă rezultă un singur lucru: că sîntem proști și că, mai nou, a fi prost e o onoare.

Și atunci? De ce ne-am crede noi, românii, feriți și în siguranță? Mai întîi din lene. Apoi, din ceva ce se cheamă, în sociologie, ”normalcy bias” și înseamnă, pur și simplu, încrederea că toate trec pe lîngă noi și că taman la noi n-o sa fie așa. E fals.

Să nu uităm: ne putem face asemenea iluzii pentru că, deocamdată, nu avem problemele care au grăbit criza internă a Occidentului. Nu avem isterie de masă la Vaslui dintr-un motiv brutal de simplu. Nu pentru că în Occident sînt mai mulți evrei ci pentru că la noi sînt mai puțini migranți musulmani. Dar asta nu înseamnă cu avem pe cine ne baza. Putem conta pe oamenii noștri.

Să nu ne facem că nu știm: degenerarea noastră politică e abuptă și în expansiune. După 2019, căderea a devenit dramatică și neîntreruptă. Seria Președinților discutabili dar reali a fost inlocuită cu o defilare de manechine falsificate. 10 ani de vid cu Iohannis se prelungesc în farsa cu Nicușor Dan, un om, după cîte se vede, anormal. Linia politicenilor de primă linie e sub linia de plutire. Aproape toți sînt indescriptibili. Individual și colectiv, aproape toți scot sunete politice de neînțeles si par interesați doar de propriul statut - oricît poate fi el prelungit, cu o o oră, o zi, un an sau 100000 de euro.

Elita intelectuala s-a izolat agresiv într-o aroganță stupidă și dă lecții ironice mojicilor.

Democrația și statul sînt licitate la fiecare rînd de alegeri. Ultima oară, în 2024, amîndouă au fost vîndute, după cea mai sinistră făcătura pe care Romania o putea visa. Jaful secolului.

Și, pe această bază, vă închipuiți că vom rezista? Sperați că liderii noștri vor face față asaltului si infiltrării care au subjugat Occieentul?

E de notat. Sloganul ”Mai multă Europă!” are, de fapt, două versuri. În versiune integrală el sună așa: ”Mai multă Europă cu mai puțini europeni!”.
