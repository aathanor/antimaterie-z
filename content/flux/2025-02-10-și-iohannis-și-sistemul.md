---
title: "Și Iohannis și sistemul! "
date: 2025-02-10
author: TRU
---
Cel mai arogant, indolent și incompetent Președinte al României a demisionat. Știrea e înșelătoare. Iohannis se afla ilegal în funcție și nu putea demisiona. Formula corectă e: ilegalul s-a pitit.
Fuga lui Iohannis e apogeul unei cariere clădite pe vorbe goale și falsuri depline. Pînă în ultima clipă, Iohannis a rămas fidel minciunii și a reușit să susțină că pleacă pentru că nu vrea să fie pretextul unei crize care ar face România de rîs. Absolut fals! Iohannis a plecat după ce a făcut România de rîs, prezidînd glorios asupra anulării alegerilor prezidențiale. De atunci, România stă așezată rușinos între statele eșuate ale lumii pseudo-democratice.
Dar Iohannis n-a dezonorat singur România. Trebuie spus clar și ultimativ: plecarea lui Iohannis e insuficientă! Ea reduce farsa generală la o chestiune personală. Imediat după Iohannis, trebuie să plece restul echipei de borfași: judecătorii Curții Constituționale (pe care Iohannis a avut neobrăzarea să-i decoreze, înainte de a se face nevăzut), Șefii Serviciilor Secrete, liderii PNL și PSD, șefii ONG-urilor care au jucat rolul de apărători ai democrației și l-au sesizat pe Iohannis împotriva alegătorilor români, instituțiile de presă, experții și comentatorii care au pus umărul la baia de zoaie propagandistice în care a fost scăldată toată România, sub vina că e proastă și vîndută rușilor.
Cu alte cuvinte, sistemul trebuie să cadă.
Cum măgarii și nebunii care îl populează nu o să o facă, operația revine alegătorilor. Sau nu e democratic?
