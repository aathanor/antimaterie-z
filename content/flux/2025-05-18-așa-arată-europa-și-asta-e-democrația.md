---
title: "Așa arată Europa și asta e democrația! "
date: 2025-05-18
author: TRU
---
Cum vă puteați închipui că democrația va pieri în România, cînd ea domnește în Europa? Adevărat, pericolul a existat dar replica castei superioare românești a fost necruțătoare. Nici nu se aflase bine că primele tancuri rusești au trecut frontiera, că alegătorii au lovit năprasnic. Coloanele de tancuri au făcut cale întoarsă. Sovietul moldovenesc proclamat la Iași s-a autodizolvat. Noul Principat LGBT era salvat și Nicușor Încălecătorul era întemeietor de dinastie.

Măreția necuprinsă a acestei zile n-ar trebui, totuși, să ne facă orbi la erorile ce rămîn de îndreptat.

În primul rînd, oricît de glorios, efortul depus de stat, de media, elite și titrați a trebuit să repare un șir lung de ezitări care au prelungit incertitudinea și au fost înlăturate tîrziu, în turul 2 al alegerilor din 2025 sau turul 3 al alegerilor din 2024.

Cu mai multă energie democratică toate aceste peripeții epuizante puteau fi evitate. De pildă punînd capăt celei mai flagrante dereglări democratice pe care statul și lumea bună au admis-o din pură naivitate. Simplul fapt că sprijinitorii lui G. Simion au fost lăsați să voteze a denaturat rezultatul corect și l-au făcut imposibil la primele două încercări.

De acum înainte, nu mai e de discutat: alegerile sînt pentru absolut toată lumea care obține adeverința de alegător democratic înainte de vot și, în plus, prezintă dovada că a votat corect,la ieșirea din secția de vot,

Alegerile încheiate cu triumful democrației și al Europei pe 18 mai 2025 sînt un moment istoric dar nu o premieră. Ele repetă, cu unele deficiențe minore, alegerile din 1946 și restul alegerilor ermetic organizate de Partidul Comunist Român. Cheia reușitei e statul care nu numai că organizează alegerile ci și participă la ele. Nu statul român ci statul înlocuit de ideologia unică a momentului: comunismul - între 1946 și 1989, liberalismul progresist european - după 2025.

Modelul trebuie aplicat riguros. Sigur, dorințele exprimate de Macron și aplicate de CCRon sînt lege dar victoria nu trebuie să mai dea prilejul la comentarii neprietenoase.

Victoria? Da, victoria! Victoria în alegeri libere cu interferența mitocănească a UE, cu deciziile ilegale ale Justiției, plus șantajul, paranoia și debusolarea disperată asigurate de presa liberă.

În fond, judecata la îndemîna fiecărui alegător român e simplă și imbatabilă.

Simion și ai lui ne scot din UE. Au spus ei asta? Nu. Cine a spus-o? Noi, democrații. De ce? Pentru că Simion și ai lui nu sînt liberali-progresiști și, prin urmare, nu sînt nici democrați, nici europeni. Adică, nu sînt ca noi. Iar ca noi sîntem numai noi.

Rezultă clar și definitiv că numai noi putem cîștiga alegerile. La fel ca Partidul Comunist Român, nu ne temem de alegeri. Le putem organiza și cîștiga în fiecare zi.

Așa arată Europa și asta e democrația!
